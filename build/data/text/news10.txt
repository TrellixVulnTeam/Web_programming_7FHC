"COVID-паспорт": що відомо про "зелені сертифікати" вакцинації в ЄС і кого та куди з ними пускатимуть. "Цифровий сертифікат" буде містити QR-код для убезпечення і достовірності документа.
УНІАН
4 квітня
news10
До старту туристичного сезону залишилося не так багато часу, і оскільки торік влітку більшість країн були зачиненими для іноземців через пандемію, цьогоріч у Європейській комісії вирішили "вдихнути життя" в туризм. Саме з цією метою, аби пом'якшити обмеження на в'їзд і пересування всередині ЄС, запроваджується "цифровий зелений сертифікат" вакцинації.

Єврокомісари затвердили концепцію так званого "ковід-паспорта" на своєму засіданні 17 березня, а доступним він буде від 15 червня.

"Він буде доступний від 15 червня на всій території Європи. Він буде факультативним, але авіакомпанії можуть його вимагати ", - сказав комісар з питань внутрішнього ринку Тьєррі Бретон в ефірі телеканалу LCI.

Що таке "цифровий зелений паспорт",  яким він буде, хто його видаватиме і що робити тим, хто ще не вакцинувався, з'ясовував ТСН.ua.

Яка мета розробки і введення "зелених сертифікатів" вакцинації?

Ідею впровадження такого документа почали обговорювати ще торік, коли стало зрозумілим, що і другий поспіль туристичний сезон у зв'язку з пандемією COVID-19 під загрозою. У Єврокомісії пояснили, що вводять "цифровий зелений сертифікат" (Digital Green Certificate), аби відновити свободу пересування всередині ЄС і зробити подорожі безпечними під час пандемії. 

Як передбачається, отримавши гарантії того, що громадяни не є потенційними носіями COVID-19, держави всередині об'єднання і за його межами зможуть скасувати обмеження на в'їзд. Таким чином, європейці зможуть здійснювати поїздки з  туристичною і робочою метою. 

"Завдяки цифровому зеленому сертифікату ми використовуємо європейський підхід, щоб забезпечити громадянам ЄС і членам їхніх сімей можливість подорожувати безпечно і з мінімальними обмеженнями цього літа. Цифровий зелений сертифікат не є попередньою умовою для вільного пересування і жодним чином не дискримінує... Це також шанс вплинути на світові стандарти і показати приклад, заснований на наших європейських цінностях, таких як захист даних", - пояснив комісар із питань юстиції Дідьє Рейндерс.

Водночас в Єврокомісії зауважують, що ці сертифікати не будуть необхідною умовою для поїздок. 

"Всі громадяни ЄС мають фундаментальне право на вільне пересування в ЄС, незалежно від того, вакциновані вони чи ні..."Цифровий зелений сертифікат" спростить реалізацію цього права, зокрема, завдяки сертифікатам про тестування і одужання", - сказано в заяві Єврокомісії.

Як працюватиме і який матиме вигляд документ?

На всій території ЄС будуть діяти тільки сертифікати про щеплення вакцинами, зареєстрованими Єврокомісією. Поки їх чотири: BioNTech / Pfizer, Moderna, AstraZeneca і Johnson & Johnson. Цей список, обіцяють, буде розширюватися.

Слід наголосити, що передусім, "зелений сертифікат", не є паспортом вакцинованого, і такий документ, як йдеться на сайті Єврокомісії, буде доступний для громадян-резидентів Євросоюзу, Швейцарії та Норвегії, Ісландії, Ліхтенштейну. 

"Зелений паспорт" має три опції, щоб подорожувати:

ви перехворіли на коронавірус (має бути вказано період, коли людина перехворіла, або дата та тип тесту)
ви вакцинувалися від коронавірусу (із зазначенням даних про те, коли було зроблено щеплення від коронавірусу і яка вакцина використовувалася)
ви маєте негативний тест ПЛР або швидкий на антиген (із зазначенням дат і лабораторій, які проводили дослідження)
Тобто, буде спільна система, куди вноситимуть дані і сертифікат може бути як папером, так і електронним. Обидва міститимуть QR-код, на якому буде видно, який один із трьох варіантів доступу до мандрівки, ви маєте (перехворіли, вакциновані, негативний тест). Також там буде цифровий підпис, щоб переконатися, що сертифікат справжній.

Таким чином, якщо ви не вакцинувалися від коронавірусу, але, наприклад, маєте негативний тест, вам дадуть цей сертифікат, оскільки вільне пересування - це одна із фундаментальних основ Євросоюзу. Крім того, у Брюсселі наголошують, що вакцинація залишається добровільною.

Також документ буде містити:

повне ім'я та дату народження людини
відомості про організацію, яка видала сертифікат.

Як отримати і хто видаватиме документ?

Видавати цей документ будуть органи національної системи охорони здоров'я в кожній з країн ЄС, лікарні або тестові центри. Кожен орган, який видаватиме документ, матиме свій власний ключ цифрового підпису. Всі вони зберігаються в захищеній базі даних в кожній країні. Доступ до цих баз отримають відповідні органи в інших країнах ЄС. Іншими словами, національні бази об'єднають в загальну.

Цифрову версію можна зберегти на мобільному пристрої. Громадяни також можуть запросити паперову версію.

Передбачено, що отримати сертифікати зможуть громадяни ЄС і члени їх сімей. Його також слід видавати громадянам, які не є громадянами Євросоюзу, які проживають в ЄС, і відвідувачам, які мають право подорожувати в інші держави-члени.

Потім регламент буде розширено на громадян третіх країн, які постійно проживають в Євросоюзі. Зможуть приєднатися до цієї системи країни Шенгену, які не є членами ЄС. Наприклад, Швейцарія.

Сертифікат буде діяти не більше, аніж 180 днів, тому що рівень антитіл з часом знижується. Після завершення його дії людина зможе попросити видати новий сертифікат, якщо особа вакцинується, одужає від COVID-19 або здасть новий тест і отримає негативний тест.

Сертифікат буде видаватися англійською та офіційною мовою держави, яка видала документ.

Скільки буде коштувати отримання такого сертифіката?

"Цифрові зелені сертифікати" будуть безкоштовними. 

Як перевірятимуть "зелені сертифікати"?

Головним елементом, за яким перевірятимуть справжність сертифіката, буде QR-код, за допомогою якого можна буде перевірити автентичність документа. В Єврокомісії запевняють, що цей код буде використовуватися виключно для перевірки цифрового підпису лікарні або іншого органу, що видав сертифікат.

Мандрівників переконують, що всі особисті дані людей, будуть під захистом. І цифровий зелений сертифікат обіцяють скасувати, щойно ВООЗ оголосить закінчення пандемії.

"З огляду на, що особисті дані, які містяться в сертифікатах, включають конфіденційні медичні дані, буде забезпечений дуже високий рівень захисту даних", - йдеться на сайті Єврокомісії.

Ключові особливості сертифіката

Цифровий і / або паперовий формат
з QR-кодом
безкоштовно
національною та англійською мовами
безпечно і надійно
діє у всіх країнах ЄС
Як відреагувала Європа і хто за сертифікати?

Більшість європейських країн, економіки яких зазнали чималих збитків, бо суттєво залежать від туризму, підтримують введення таких документів, щоб якомога швидше відновити міжнародні мандрівки. Так, на саміті ЄС концепцію "зеленого паспорта" підтримали Австрія, Болгарія, Греція, Італія, Іспанія, Латвія, Португалія, Словаччина, Хорватія.

Своєю чергою, міністр туризму Греції Харіс Теохаріс заявив, що країна не буде забороняти в'їзд туристам без вакцинації. Відкрити кордони Греція хоче 14 травня. Міністерка туризму Іспанії Марія Реєс Марото каже, що її країна розглядає можливість відновити міжнародні подорожі для вакцинованих від коронавірусу туристів 19 травня. 

Ізраїль вже суттєво пом'якшив карантинні обмеження для вакцинованих від COVID-19 громадян. Так, власники "паспортів" про щеплення можуть літати за кордон, відвідувати ресторани та спортивні заходи.

А от у Франції поки не підтримують введення "паспорта вакцинації". На думку міністра з європейських справ країни Клемана Бона, такі документи поки зарано, адже вакцинація тільки починається.

Крім того, наприкінці лютого німецька канцлерка Ангела Меркель заявляла, що поки теж не підтримує ініціативу надання вакцинованим від коронавірусу певних привілеїв, але не виключила цього в майбутньому. а її словами, вводити певні послаблення для вакцинованих можна тільки тоді, коли передусім велика кількість зробить щеплення, а інші будуть противитися цьому. Меркель каже, що зараз це неактуально, оскільки більшість людей ще не вакциновані.

А як щодо України?

Громадяни України теж мають отримати право на отримання такого документа. Для цього у майбутньому слід звернутися до місцевих органів з проханням видати їм "цифровий зелений сертифікат". Утім, наразі офіційно в Україні про впровадження таких документів не анонсувалося.

Своєю чергою, президент Володимир Зеленський наголосив, що в Україні потрібно розробити систему "паспортів вакцинації", адже їхня розробка розглядається у багатьох країнах Євросоюзу та в США.

Водночас головний державний санітарний лікар країни Віктор Ляшко в інтерв'ю ТСН.ua заявляв, що питання можливого введення спеціальних COVID-паспортів, які можуть видаватися після вакцинації від коронавірусу, перебуває на контролі у Міністерства, але поки що не впроваджуватиметься в Україні.  Утім, він запевнив, що за потреби, українцям таку довідку будуть давати безкоштовно. 

"Ми нашу систему охорони здоров'я перелаштували так, що за потреби двома натисканнями вона могла видати ту форму довідки людині, яка буде подорожувати й, імовірно, якась країна введе вимогу, що під час перетину кордону треба пред'явити міжнародне свідоцтво про вакцинацію", - сказав він.